+++
author = "Radac"
categories = ["Intervju"]
date = "2018-01-21"
description = "Kako je sve počelo"
featuredpath = "date"
linktitle = ""
title = "Hit by Pain intervju"
type = "post"
+++





**Radac:** Pozdrav Vlade i hvala sto si pristao na intervju. \
**Vlade:** Pozdrav, drugari! Drago nam je što imamo priliku da odgovaramo na pitanja.

**Radac:** Reci mi nesto o pocecima benda, nastajanje, razvoj, pravac i poruka koja se sledi i salje. \
**Vlade:** Hit By Pain je kao ideja nastao 2011. godine. Kažem, kao ideja, pošto nismo imali nikakve uslove za sviranje i jako smo malo proba odradili, a po meni bend nije bend ako nema probe i ne svira. To je trajalo dve godine, do decembra 2013. kada smo kompletirali sastav i uplatili prvu kiriju u našem ličnom studiju za probe. Hit By Pain je nastao od članova bendova Democratic Terror i Anti – Dogma, i mi se trudimo da budemo dostojan nastavak ta dva benda, čiji je rad u velikoj meri uticao na razvoj HBPa.

**Radac:** Od kuda ime HBP, clanovi, stav benda. \
**Vlade:** Hit By Pain je trebalo da bude radno ime dok ne smislimo nešto bolje, međutim, ekipi se svidelo, nama se svidelo, postalo je prepoznatljivo, i tako se dobro "primilo" da smo rešili smo da ga ne menjamo. Za ime smo odabrali naziv pesme niškog benda T-error, koji tada nije radio, dakle pre njihovog povratka na scenu. Takođe smo u početku svirali i nekoliko obrada i trudili smo se da to budu isključivo domaći HC bendovi koji više ne postoje. Smatramo da je to sjajan način da se iskaže poštovanje prema starim dobrim bendovima uz koje smo rasli, a isto tako da mlađe mp3 generacije približimo bendovima koji su bili pioniri hardcore pokreta u Srbiji, a danas su pali u zaborav. Članovi benda su Konstantin Veselinović (vokal), Luka Milošević i Srđan Petrović (gitare), Vladimir Rašić (bas) i Miloš Burojević (bubanj).

**Radac:** sta trenutno radi HBP. \
**Vlade:** HBP trenutno snima svoj debitantski album, koji je već neko vreme u pripremi, a sada su se konačno kockice poklopile da se ozbiljnije prione na taj posao. Isto tako planiramo neke svirke kao promociju istog, planiramo i kalkulišemo izradu promo materijala, a uskoro ćemo se uključiti u aktivno traženje izdavača za naš album prvenac. Ako uz to dodamo i 2-3 probe sedmično i rad na materijalu za iduća izdanja, rekao bih da smo zaista vredni ovih dana.

**Radac:** angazovanje u drugim bendovima \
**Vlade:** Osim bendova koje sam već pomenuo, a od čijih članova je nastao Hit By Pain, članovi benda su svirali ili još uvek sviraju u bendovima Litter Infection, Nuclear Touchdown, Alcotron, Attra, Deadly Mosh, Speed Merchants, Desideria Pia, Planktoni, Bangcock, Anima, YOX, kao i u mnogim drugim.

**Radac:** hoce li biti spot uskoro. \
**Vlade:** Spot je već dugo u planu, ali smo propustili priliku da ga snimimo kada su vremenske prilike dozvoljavale. S obzirom da imamo dosta posla, spot će morati da sačeka proleće.

**Radac:** Saradnja sa drugim bendovima na sceni, kakva je ? \
**Vlade:** Postoji nekoliko bendova sa kojima imamo sjajnu saradnju i volimo da ih nazovemo bratskim bendovima, od kojih bih izdvojio niški Streetcore Unity, BRAT iz Užica i YOX iz Valjeva. Saradnja postoji, i drago mi je da možemo da se pohvalimo da do sada nismo imali neka jako loša iskustva. Kada smo počinjali, bilo je jako teško, jer kada si anoniman bend, malo ko želi da ti pruži priliku, ali i to se menja ako vredno i predano radiš na sebi. Veoma je bitno i da saradnja između bendova i muzičara ide u oba smera. Mi se trudimo da uzvratimo pozive za svirke, podršku i poverenje, iako je to ponekad teško zbog ograničenih uslova kojima raspolažemo.

**Radac:** Najbolji i najznacajniji nastupi. \
**Vlade:** Veoma je teško izdvojiti neki nastup jer su nam sve svirke izuzetno drage, ali bismo pomenuli neke koje naš bend smatra značajnijim – Prva svirka koju smo organizovali u Čačku, kada smo delili binu sa sugrađanima Škank i Zbedem, Čačanska gitarijada 2016. godine na kojoj smo sa užičkim bendom Eastock podelili prvo mesto, prvo izdanje Belgrade Riot festivala, festival DUK u Čačku gde smo nastupali sa nekoliko lokalnih bendova i Eyesburnom, povratnička svirka kragujevačkog benda Dead Joker u Domu omladine u Kgu, svirka koju smo organizovali na svoj drugi rođendan, i recimo svirka su G. Milanovcu sa domaćinima Soulcage-om i holandskim sastavom Born From Pain.

**Radac:** Kakva je publika na nastupima,kako reaguje na HC,gde je najbolja atmosvera. \
**Vlade:** S obzirom da na naše nastupe van Čačka uvek ide brojna ekipa, ne mogu da kažem da smo ikad imali lošu atmosferu, a to se gotovo uvek prenese na domaću publiku, i tako je gde god da sviramo. Uvek ima šutki, divljanja, pevanja i skakanja u masu, a mislim da je razlog toga činjenica da publika prepoznaje energiju koji Hit By Pain daje sa bine. Imali smo nekoliko svirki, na primer u Užicu i Kragujevcu, gde je domaća publika bila mnogo brojnija u odnosu na ekipu iz Čačka, ali da se momci i devojke iz tih gradova uopšte nisu štedeli i podržali su nas maksimalno. Ipak bismo izdvojili našu čačansku publiku kao do sada najbolju za ovakav tip svirki, iako to zvuči pretenciozno, ali samo onaj ko je svirao u našem gradu zna kakvu atmosferu prave čačani.

**Radac:** Scena u Cacku \
**Vlade:** Scena u Čačku je danas na staklenim nogama, i žao mi je što moram da kažem da jedino Hit By Pain radi punom parom. Pored nas trenutno je aktivan bend Autoagresija, mladi hc/metal koji još uvek čeka svoju šansu da se pokaže čačanskoj publici. Bend Škank je trenutno bez bubnjara koji je u inostranstvu, pa se trenutno pauzira, a Zbedem više ne postoji, mada se mi nadamo da će se I to promeniti. U Čačku postoji I 5-6 mladih bendova, ali su to uglavnom cover bendovi I ne volimo da ih svrstavamo u tu neku našu andergraund priču, jer, pošteno, to I nisu. Malo se stvari pomeraju na bolje s obzirom da je otvoren studio za probe koji mladi bendovi mogu da koriste besplatno, ali rak-rana čačanske andergraund scene je nedostatak adekvatnog prostora za svirke. Postoje neke naznake da će se I to uskoro promeniti, I to bi bio pun pogodak, s obzirom da ovde ima dosta publike koja uvek na sjajan način isprati nastupe svih bendova, na šta smo mi posebno ponosni.

**Radac:** Scena u Srbiji \
**Vlade:** Scena postoji, bez obzira što je situacija jako loša - bendovi sviraju, snima se, prave se svirke, festivali, publika dolazi, čak i naši bendovi često idu na turneje u inostranstvo. Ali da bi scena bila bolja i jača, moramo svi zajedno da radimo na tome da uzbiljimo celu priču - i bendovi, i publika, i svi spoljašnji faktori scene. Bendovi moraju mnogo ozbiljnije da rade, da se snima, da se radi na imidžu benda i da se uspostavi mnogo korektnija saradnja među bendovima i muzičarima. Rekli bismo da je publika često zatvorena i ograničena samo na lokalni bend, ali i to počinje polako da se menja, pogotovo u sredinama gde su svirke retke, i to je zaista pohvalno. Uz to, publika počinje da kupuje i merch, pomalo se čitaju i fanzini i kupuju se CDovi. Najveći problem scene leži u novcu, odnosno u nedostatku istog, i to je nešto što se preko noći ne može promeniti. Kada bi se lokalne samouprave malo više uključile i pomogle rad bendova, kao npr. organizacijom nekih koncerata, festivala, pomoć sa prostorom za probe, što je najčešće najveći problem za mlad bend, ili recimo davanjem prostora za svirke, rešio bi se i taj problem nedostatka novca i svirke bi postale ustaljena pojava. Do tada, ako želimo da nam scena oživi, moramo da počnemo od sebe, da radimo na tome i da se aktivno uključimo u scenu i njeno postojanje, a ne samo da idemo na svirke da bi se tamo pojavili.

**Radac:** Kakvi su organizatori koncerata,promoteri,ispostuje li se obecano \
**Vlade:** Mi smo do sada imali problem samo sa jednim organizatorom, koji nam nije isplatio ni približno novca u odnosu na ono koliko smo se dogovorili. Daleko od toga da gledamo da zaradimo od sviranja, ali nam je iskreno muka sviranja za džabe, pogotovo kad ideš u drugi grad, što znači da moraš sam sebi da platiš put da bi svirao. Uglavnom finansijske obaveze budu ispunjene, a nije retko da se organizatori iscimaju za neku klopu, piće, da ti organizuju smeštaj i da se potrude da ti boravak u njihovom gradu bude sjajan. Drago mi je što postoje ljudi koji zaista cene tvoje cimanje da dođeš da sviraš i iskažu ti poštovanje zbog toga što radiš, a kada si ispoštovan od strane organizatora onda sebi daješ obavezu da na bini daš sve od sebe.

**Radac:** Skorije svirke,gde vas mozemo videti \
**Vlade:** Za sada nemamo svirke u planu jer smo rešili da malo ozbiljnije pristupimo snimanju. Nadamo se da ćemo napraviti promociju albuma, mada su svirke u Čačku u ovom trenutku dovedene u pitanje zbog nedostatka prostora. Ako nas neko u međuvremenu pozove da sviramo, mi ćemo se rado odazvati pozivu, jer smo uvek raspoloženi da sviramo.

**Radac:** neka anegdota sa nastupa. \
**Vlade:** Anegdote nam nisu strane, jer cirkamo dosta i onda nam se često dešavaju zanimljive situacije. Dešavalo se da se u sred našeg nastupa potuku dve devojke ispred bine a da mi navijamo, da pospani vozač traži pljeskavicu na naplatnoj rampi na autoputu, da nam u sred nastupa neka opičena tetka izađe na binu I počne nešto da priča, recituje I urla, a da je mi ispratimo na istrumentima I napravimo spdnju, pa čak I da se naš pevač napije toliko da nije u stanju da peva ili da prozdravi publiku. Desilo se čak da bubnjar jednog benda sa kojim smo jednom prilikom svirali, tokom naše svirke uleti u šutku I da preko njega padne debela gotičarka I slomije mu ruku. Dečko je zalepio palicu lepljivom trakom za dlan i sa svojim bendom odmah posle nas odsvirao ceo set urlajući tokom pesama od bolova.

**Radac:** poruka citaocima portala "Samo tvrdo" \
**Vlade:** Organizacija svirki je često veliki i nezahvalan posao, a sve češće puno košta i donosi više problema nego zadovoljstva. Zato idite na svirke, podržite i bendove i organizatore, čitajte fanzine i portale, putujte van grada na svirke, kupujte merch, družite se, razmenjujte muziku, slušajte je, poštujte one koji vas poštuju i tako budite integralni deo scene, a ne samo još jedan čovek u gomili koji se ništa ne pita. Samo tako ćemo andergraund scenu da vratimo tamo gde joj je i mesto.
Veliko hvala portalu na prilici da damo intervju. Za sve koji nas podršavaju i prate naš rad, za naše ortake i saborce van Čačka, za sve čačane koji nas prate i koji čine ovaj bend onim što on jeste, puno pozdrava od benda Hit By Pain!
