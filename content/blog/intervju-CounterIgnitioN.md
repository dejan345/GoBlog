+++
author = "Uredništvo"
categories = ["Intervju"]
date = "2018-05-19"
description = "Spit or swallow, make your own way or follow"
featuredpath = "date"
linktitle = ""
title = "CounterIgnitioN"
type = "post"
+++

Spremajući se za ovaj intervju kontaktirao sam ekipu koja je prisustvovala koncertu **CounterIgnitioN-a** krajem prošle godine u Užicu. Postavio sam im sledeće pitanje: _"Reci mi jednu reč koja ti prvo padne na pamet kada čuješ **CounterIgnitioN?**"_ \

Većina ih je odgovorila: _"Brate, usviranost"._ Dobro, to su dve reči ali fokus je na ovoj drugoj - usviranost. I stvarno, ova ekipa muzičara iz Kovina fuziju iskustva i ljubavi prema muzici pretapa u vrhunsku, tvrdu svirku pa smatramo da su stranice "Samo tvrdo" pravo mesto da se i oni koji ih nisu čuli do sada upoznaju sa ovim bendom.

**CounterIgnitioN** je nastao 2006. godine i od tada se pošteno prašilo po zemlji i inostranstvu tako da se do sada stiglo i do trocifrenog broja nastupa. Iza sebe imaju dva izdanja, _"Spit or swallow"_ iz 2011. i _"Mediocrity Deadlock"_ iz 2015. Pored autorskih pesama u trash/groove fazonu na zadnjem albumu se moze čuti i jako zanimljiva obrada pesme "Makedonija" koju su uradili zajedno sa Dadom Topićem.

Popričali smo malo sa Markom i Aleksandrom o raznim temama pa vam sve to prenosimo na stranicama **"Samo tvrdo".**

{{< figure src="/../img/intervju-counterignition/CounterIgnition1.jpg" title="CounterIgnitioN" >}}

**ST: Šta se trenutno kuva u CounterIgnitioN kuhinji? Neke nove stvari? Koncerti?** \

**Aleksandar:** Zapravo, sada smo u fazi kada pripremamo sastojke za kuvanje, seckamo, meljamo, dodajemo začine. Spremamo pesme za novi album, u medjuvremenu će možda izaći i neki singl, sa nekim specijalnim gostima, ali o tome kada dodje do realizacije te ideje.

**Marko:** Na koncerte ćemo se baciti kada budemo nasnimili nešto novog materijala, kako ne bi sa starim materijalom izlazili pred publiku, a to će biti negde tamo jesen-zima.

**ST: Uzimajući u obzir da metal scena u Srbiji skoro da ne postoji, šta vas i dalje vuče da svirate i da se borite sa vetrenjačama? Da li je ogromna ljubav prema muzici i zezanju koje dolazi sa svim tim jača od svega negativnog na drugoj strani?**

**Marko:** Pogodio si pravo u centar! Ogromna ljubav prema muzici i svo to zezanje (u pozitivnom i negativnom smislu) što ide uz to nas pokreće da istrajemo. Svi smo mi zaposleni preko radne nedelje i samo jedva čekamo vikend da bi se nekako ispraznili od svakodnevne rutine i imali svirku ili dve...ne želimo da budemo samo još jedan YouTube/Facebook bend!

**Aleksandar:** To da li scena postoji ili ne, to je tema za dublju diskusiju. Činjenica je da ima dobrih bendova i da nema publike, ali to je na globalnom nivou tako. Ljudima jednostavno više muzika nije bitna u životu, nikome više ne znači ništa da bude roker, ili metalac, ili reper, rejver... S druge strane, ja uživam u pravljenju muzike i praviću je makar svirao sam sebi u sobi. Ako imam još trojicu ljudi koji to žele da rade sa mnom, pa još odemo negde i neko dode da nas sluša i upoznamo nove ljude i super se provedemo, ja sam srećan čovek.

**ST: Kakva je situacija u Kovinu i okolini? Da li još ima nekih aktivnih bendova?**

**Aleksandar:** U Kovinu ima još dva aktivna autorska rokenrol benda, **Plain Stars** i **Kant A Robot**, nekoliko projekata u začetku, plus **Enjoy Sarma** koja je kao i mi sada, na relaciji KO-PO. Malo me samo brine u celoj toj priči što sam u celoj toj ekipi ljudi koji se bave autorskim rokenrolom ja sa svojih 33 i dalje najmladji :D

**Marko:** Kakva je u Kovinu takva je uglavnom i u ostalim mestima...Jedan bend radi nešto kao ozbiljno dok ovi ostali samo "statiraju" na grupnim svirkama i lokalnim Gitarijadama 2-3 godišnje i to su uglavnom vec sada nazovi "veterani" scene pošto mladjih ljudi u R'n'R skoro da uopšte više ni nema.

{{< figure src="/../img/intervju-counterignition/CounterIgnition2.jpg" title="CounterIgnitioN" >}}

**ST: Kada bi vas neki stranac pitao da mu preporučite da čuje neke domaće metal bendove, koja tri benda bi mu predložili da posluša?**

**Marko:** **Desolation**, **Alitor** i **Quasarborn**!

**Aleksandar:** Malo mi je nezgodno da odgovorim na ovo pitanje jer bih morao da nabrojim bar jedno 20 bendova i sigurno bih zaboravio nekog. Da izaberem tri bi mi bilo još teže.

**ST: Šta privatno slušate a da to nije neka tvrdja muzika? I koliko uticaja tog zvuka ima i u vašim pesmama?**

**Aleksandar:** Izvan rokenrola vrlo malo. Prija mi pop 80-ih ali opet onaj sa gitarama, i volim da slušam jazz, naročito uživo, mada nisam baš neki poznavalac. U našoj muzici očigledno ima uticaja etno muzike ali je taj uticaj došao od bendova koji su u svoj rokenrol zvuk ugradili tu neku balkansku ritmiku i melodije.

**Marko:** Osim metal muzike slušam dosta hard rock-a, neretko uhvatim sebe kako slušam pop muziku sa radija ili na YouTube-u... :D

**ST: Da li vam je neka svirka u zadnjih godinu-dve ostala baš u secanju?**

**Aleksandar:** Bilo je baš dobrih svirki, Sarajevo, Užice, sa **Divine Hill** oba puta, Arandjelovac sa **Playdown**, Jakovo, Centrifuga fest u Kuli, oba End of the line festivala... To je ovako na prvu čega sam se setio.

**Marko:** Egzit 2016-te, oba End Of The Line festivala koje smo mi organizovali, svirka u Skoplju sa fantastičnim bendom iz Kumanova **Triggered**, Sarajevo...ima ih još ali su mi ove nabrojane nekako posebno drage :D

{{< figure src="/../img/intervju-counterignition/CounterIgnition3.jpg" title="CounterIgnitioN" >}}

**ST: Koji je najbolji koncert na kojem ste bili u zadnje vreme?**

**Marko:** **Zdravko Čolic** na otvaranju Ljubičevskih konjičkih igara u Požarevcu... ;)

**Aleksandar:** **Vasil Hadžimanov bend** u Centru za kulturu u Kovinu, cela ta atmosfera, jedno potpuno drugacije iskustvo od onog na koje sam navikao na rok koncertima.

**ST: Ako se ne varam, neki od vas i dalje rade u prosveti? Pošto ste u kontaktu sa klincima, da li ste nakon svega optimisti ili pesimisti?**

**Aleksandar:** Poprilično sam pesimističan, ali uvek su matorci bili pesimistični prema mladim generacijama :D

**ST: Pričate li sa klincima o muzici? Da li vas uopšte pitaju o tome? Pokušavate li da ih privučete na "tamnu stranu"?**

**Aleksandar:** Kao što rekoh, klincima muzika više nije toliko bitna ali zainteresuje se neko s vremena na vreme. Imamo nekoliko mladih nada, čak pokušavamo da napravimo gimnazijski bend u Kovinu. Što se tiče privlačenja na tamnu stranu to nekako ide spontano i u kontinuitetu, i ne samo po pitanju muzike.

**ST: Imate li osećaj da je procenat onih koju slušaju tu neku tvrdju muziku konstantan u zadnjih 20 godina, da se nije menjao ni na gore ni na dole? Da li misliš da je moguće da će se taj broj ikad povećati ili bi bilo dovoljno i da ovaj manji procenat bude aktivniji (u podršci, organizaciji, svirkama) pa da situacija bude mnogo bolja?**

**Marko:** Mislim da je do pre 15 godina daleko više ljudi bilo u ovim vodama, a svi su se nekako poženili i poudavali, raselili i pozapošljavali a nove i mladje krvi nema nigde da popuni redove jer su zauzeti kao što rekoh Facebook-om i ostalim socijalnim online glupostima.
Kvantitet ili kvalitet? Ja sam nekako za oba ako je to moguce. Na sceni već ima i suviše aktivnih "fotografa", "blogera", "kritičara", "novinara" itd...nama treba više ljudi koji će ozbiljno da sviraju ili ako ni to onda barem kada dignu dupe od kompa da se potrude da se lepo provedu na svirkama!

**Aleksandar:** Meni se čini da je procenat opao, ali i da je medju ljudima koji slušaju tvrdi zvuk manji procenat onih koji idu na svirke. I opet moram da se vratim na globalni problem, odnosno globalnu okolnost da ljudima muzika više nije toliko bitna stvar u životu. Odlazak na svirku ili koncert više nije toliko bitan dogadaj. To nije nešto čime su pogodjeni samo mali bendovi ili bendovi u Srbiji. I Hetfild se žali na istu stvar. Da li će se procenat povećati ne mogu baš da predvidim ali mogu da se nadam da te stvari idu u ciklusima, i da smo sada u tom nekom donjem delu sinusoide. Kao što su recimo pozorište ili radio vaskrsnuli poslednjih godina. Želim da verujem da kada se ljudi budu zasitili surogata kao što je youtube na kojem mogu da odgledaju koncert svog omiljenog benda poželeće da dožive taj osećaj koji može da se dobije samo uživo i počeće da dolaze na svirke kao što su se zasitili televizije i počeli da idu u pozorište.

{{< figure src="/../img/intervju-counterignition/CounterIgnition4.jpg" title="CounterIgnitioN" >}}

**ST: Da li ima neki bend koji ste skoro otkrili a da vas je oduševio?**

**Aleksandar:** U poslednje vreme se uglavnom vraćam na neke bendove koje sam slušao kao klinac tako da mi baš i ne pada neki od novijih bendova na pamet. Veće su šanse da kada vidim neki domaći bend prvi put pa da oni oduvaju svirku i na taj način me oduševe. **Quasarborn** je poslednji primer toga.

**Marko:** O da! Apsolutno se slažem sa Aleksandrom što se tiče **Quasarborn-a**... :D

**ST: Gde ljudi mogu da kupe vaše diskove, majice itd?**

**Aleksandar:** Najbolje da se obrate Marku, on je naš Lars Ulrich.

**Marko:** Možete nas kontaktirati na zvaničnoj Facebook stranici benda **CounterIgnitioN** što se tiče diskova i majica, a možete nam pisati i vaše utiske, komentare ili samo hoćete da se družite sa nama na _counterignition@gmail.com_

**ST: Da li imate trenutno zakazane neke nastupe? Gde bi ljudi koji vas još nisu slušali uživo mogli to da urade?**

**Marko:** Trenutno nemamo ništa zakazano. Kao što rekoh, najverovatnije ćemo biti ponovo na turneji jesen-zima ove i sledeće godine kada budemo imali nešto novog materijala.

**ST: Poruka za čitaoce portala "Samo tvrdo"**

**Aleksandar:** Neka vam sve što treba da bude tvrdo bude tvrdo!

**Marko:** Samo gurajte vašu priču i istrajte u tome! Pozdrav za redakciju!
