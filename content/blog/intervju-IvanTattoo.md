+++
author = "Uredništvo"
categories = ["Intervju"]
date = "2018-10-01"
description = "Zvuk mašinice i rokenrola"
featuredpath = "date"
linktitle = ""
title = "Ivan Tattoo"
type = "post"
+++

Užice je krajem 90-ih i početkom dvehiljaditih bilo nezahvalno za bilo kakav vid umetnosti. Često mladi umetnici nisu nailazili na odobravanje okoline, gradskih uprava a neretko i svojih bližnjih. Gledali su ih kao ekscentrike i ljude koji jednostavno ne znaju šta će sa sobom i svojim talentom.

Situacija se vremenom menja. U Užicu se otvara umetnička škola i počinju da stasavaju pravi umetnici koji će svoj grad predstavljati na izložbama u zemlji i inostranstvu. Neki su prelazili u alternativnije vode, crtanje grafita, muziku, tetoviranje... E tetoviranje, tu smo! U Užicu je _tattoo_ nekako uvek bio _taboo_, ali to će uskoro da se promeni zahvaljujući momcima koji su prošli kroz gore pomenuta turobna vremena.

Sledeći sagovornik našeg portala je jedan od njih, Ivan Milanović, tattoo majstor, Noćni vuk, bajker, roker sa velikim srcem i još većim ledjima.

{{< figure src="/../img/intervju-ivantattoo/IvanTattoo2.jpg" title="Ivan tattoo" >}}

**ST: Pozdrav, Ivane. Reci mi, crtaju li se ljudi ovih dana u Užicu i okolini?**

**Ivan:** Crtaju...ali to ne poprima i dalje dimenziju koju bi trebalo da primi u ovako urbanom gradu sa istorijom i temperamentom koju ovaj grad poseduje.

**ST: Koliko misliš da je tattoo kultura bitan deo ovog vremena u kojem živimo?**

**Ivan:** Tattoo kultura je neraskidivo povezana sa čovekom. Od samog postanka vremena....od ledenog doba, Vavilona, Sumerije, Egipta, drevnog Japana, srednjeg veka do danas. Ratnici su od davnina svoja tela obeležavali tetovažama, od jakuza do slovenskih ratnika, tako da je tetoviranje vanvremensko i ne ograničava ga vreme. Ali naravno i u ovom vremenu danas je bitno jer je to način da iskažeš sebe kroz samog sebe. Svaka tetovaža koju nosiš na sebi je tvoja lična životna priča, tvoja istorija i uspomena koja večno živi u tebi i kroz tebe.

**ST: Koliko je tattoo kao vid umetnosti usko povezan sa nekim drugim subkulturama, muzikom, sportom?**

**Ivan:** Danas više ne jer je to postalo mejnstrim. Svi se tetoviraju a u svemu tome se izgubila esencija modernog tetoviranja. Nekada su tetovaže bile usko povezane sa motorima, bajkerima, ulicom, vojnicima, zatvorenicima, _R'n'R_, životom, muzičarima... I ti ljudi su generalno noseći to stavljali stigmu na sebe u odnosu na okolinu ali su nosili tu stigmu na sebi sa kredibilitetom. Danas je tattoo usko povezan sa subkulturom i načinom života koji nije baš pitom ali mnogo manje nego nekad.

{{< figure src="/../img/intervju-ivantattoo/IvanTattoo3.jpg" title="Ivan tattoo" >}}

**ST: Možeš li nam reći koji stil preferiraš? Imaš li neki odredjeni koga se držiš ili prihvataš sve što mušterije žele? Da li nekada ako vidiš da će tattoo ispasti sranje savetuješ mušteriju da ipak izmeni nešto na samoj slici?**

**Ivan:** Prefeiram najviše stil najsličniji i načinu života kakav živim...bajkerski, _hard core_, _black n gray_ fazon, bilo šta što uključuje muške jake _R'n'R_ motive sa jakim kontrastima, tamnim senkama i dosta crne boje. Što se stilova tiče, najviše volim horor japanski _irezumi_ i old school. Biram šta radim i ukoliko mi se ne svidi motiv ili stil odbiću mušteriju. Nikad ne radim ako mi se ne svidi motiv ili čovek. Biram koga tetoviram...ne šaram svakoga.

**ST: Kako si došao na ideju da se prvo istetoviraš a kasnije da i sam postaneš tattoo majstor? Jesi li imao neku zvezdu vodilju ili si jednostavno odlučio tek tako?**

**Ivan:** Znao sam već sa pet-šest godina da ću se ceo istetovirati. Gledajući ulične mangupe oko mene koji su bili prekriveni tetovažama želeo sam da budem kao oni ali kada sam kao mali video na filmovima istetovirane, dugokose, bradate motoriste na čoperima tada sam znao da nema nazad. Znao sam da neću biti doktor, bankar, advokat. Sa 15 godina sam uradio prvu tetovažu a godinu dana kasnije već pokrio pola ruke. Do sada imam pokrivene obe ruke, grudi, rebra, stomak, noge...ali idemo do celog body suit-a (smeh). Uvek sam se tetovirao sa dubokim razlozima i pričama. Moje tetovaže predstavljaju ceo moj život i sve ovo što ja jesam...moju ljubav, sreću, razočarenja, strahove, mrżnju, ponos, veru. One su ja i ja sam one. Moj ceo život, detinjstvo i odrastanje je ispisano u njima i svaki put kada ih pogledam vratim se u taj momenat. Tu se setim kako je mirisao vazduh tog trena, šta sam osećao. Moj ceo život je u mojim tetovažama. Bez njih bih bio go i ne bih bio ja. Neke su izbledele, stare. Neke su prelepe ali svaku volim i nosim ih sa ponosom.

{{< figure src="/../img/intervju-ivantattoo/IvanTattoo8.jpg" title="Ivan tattoo" >}}

**ST: Šta savetuješ ljudima koji žele da se tetoviraju a nemaju još hrabrosti da prelome?**

**Ivan:** Savetujem da se ne tetoviraju. Tetovaža nije trend. Tetovaža je umetnost koja živi u tebi. Tvoja ratnička boja, ekstenzija tebe. Ne tetovirajte se da bi bili gotivniji ili izgledali opasnije. Tetovaže nemaju veze sa hercom. Tetovirajte se sa dubokim razlozima, ako imate priču, istoriju i momenat iza toga. Ako ćete se zbog toga osećati ispunjeniji, srećniji. Ako znate u srcu da je to taj trenutak. A što se tiče bola...heh...bol je privremen. Fizički bol je ništa. Njega se ne treba plašiti. Bol prolazi...

**ST: Pošto je ovo prevashodno muzički portal, zanima me tetoviraju li se i muzičari iz Užica i okoline tetoviraju kod tebe?**

**Ivan:** Da, prevashodno rokeri, pankeri, hardkorovci. To su ljudi koje najviše volim da šaram jer su oni ti koji svoj realan život direktno pretapaju u slike na svojoj koži. Oni su ti sa kojima se najbolje kapiram i koji rade motive koje obožavam da radim. Oni su najiskreniji klijenti koji žive svoje tetovaže. Sa mnogima od njih sam kroz tetoviranje postao i prijatelj.

{{< figure src="/../img/intervju-ivantattoo/IvanTattoo4.jpg" title="Ivan tattoo" >}}

**ST: Šta najčešće slušaš od muzike dok tetoviraš i koliko ti je to bitno dok radiš?**

**Ivan:** Od muzike najviše slušam grunge, southern hard rock, stoner goth...
Najviše se vrti _Black label society_, _Zakk Wylde_, _Black sabbath_, _Alice in chains_ koji je moj najomiljeniji bend koji mi je obeležio život i odrastanje. Pored njih tu su i _Down_ , _Staind_, _Type o Negative_, _Lynyrd Skynyrd_, _Smak_...

**ST: Možeš li nam ispričati neku anegdotu, nešto zanimljivo što se desilo prilikom tetoviranja?**

**Ivan:** Uh, ima ih mnogo...previše da bih izdvojio samo jednu. Uvek će biti komičara i budala dok je sveta i veka. Više volim da pamtim trenutke u kojima sam sa klijentima stvarao povezanost, kapiranje i prijateljstva.

{{< figure src="/../img/intervju-ivantattoo/IvanTattoo6.jpg" title="Ivan tattoo" >}}

**ST: Ivane, hvala što si izdvojio vreme da odgovoriš na pitanja za "Samo tvrdo".**

**Ivan:** Hvala vama.
